(ertek)

Bir bar eken, bir joq eken, úlken bir toǵayda Ayıw palwan jasaydı eken. Bir kúni Ayıw toǵaydaǵı dosların tuwılǵan kúnine mirát etpekshi boldı. Ayıw palwan tuwılǵan kúnge júdá jaqsı tayarlanıptı. Erte azannan baslap úy-ishlerin aynaday etip tazalap, hár qıylı shiyrinlikler menen dasturqandı toltırıp bezepti. Ol barlıq jumısların tamamlaǵannan soń, ózinen ózi islegen islerine quwanıp ketipti. Tuwılǵan kúnge toǵaydaǵı doslarına mirát etiw ushın Qoyanǵa xabar aytıwın ótinish etipti. Qoyan da bunday xabardan quwanıp, bárshege aytıptı. Birazdan soń bolsa, qolına sawǵa sálemleri menen esikten: Túlki, Maymıl, Almaxan, Totı kirip kelipti. Birazdan soń, Qoyannıń ózi de sawǵasın kóterip kirip keldi. Tek ǵana Arıslan joq edi. Qoyannan sorasa, oǵan xabar aytqanlıǵı haqqında ayttı. Hámme hayran, hesh kim dasturqanǵa qol sozbadı. Sebebi, toǵay patshasınıń húrmeti bar-ǵoy. Kóp waqıtqa shekem hámmesi Arıslandı kútip otırdı. Onı shaqırıp keliwge hesh qaysısı júregi betlemedi. Aqırı ol haywanlardıń patshası-ǵoy, ashıwı jaman. Usı waqıtqa shekem hesh bir haywan onıń menen arqayın sóylesken emes. 
Ayıw palwan kelgen miymanlardı jumsamay Arıslannıń aldına ózi barıp qaytıwǵa májbúr bolıptı. Ol dosları ákelgen Qasqırdıń palınan, Tıyınnıń ǵozasınan hám Totınıń ájayıp gúllerinen alıp kelip, Arıslanǵa beripti. Arıslannıń baralmay qalǵanlıǵınıń sebebi, biraz nawqaslanıp qalǵan eken. Ol Ayıwdıń bergen palı menen ǵozasın jep, xosh iyisli gúllerdi iyiskepti. Bunnan kewli kóterilip, tawır bolıp ketipti. 
Solay etip, Arıslan óziniń eń jaqsı sawǵasın alıp, Ayıw palwan menen birgelikte úyine kelipti. Olardı kórgen toǵay haywanları hayran qalıptı. Óytkeni, olar Arıslannıń kelmeytuǵınına isenip otır edi. Arıslan bolsa, óziniń ájayıp etip salǵan súwret kartinasın hámmeniń kózinshe Ayıw palwanǵa inám etipti. Bası kókke jetken Ayıw bunday itibardan qattı quwanıp, ol ushın eń jaqsı sawǵaǵa aylanıptı. 

